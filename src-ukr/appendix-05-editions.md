## Додаток E - Видання

У розділі 1 ви бачили, що `cargo new` додає трохи метаданих до файлу *Cargo.toml* стосовно видання (edition). Цей додаток пояснює, що це означає!

Мова Rust і компілятор мають шеститижневий цикл випуску, що означає, що користувачі отримують постійний потік нового функціоналу. Інші мови програмування випускають великі зміни і рідше; Rust випускає менші оновлення частіше. За певний час, усі ці маленькі зміни накопичуються. Але від випуску до випуску може бути складно озирнутися і сказати "Ух, між Rust 1.10 та Rust 1.31, Rust так сильно змінився!"

Кожні два чи три роки команда Rust випускає нове *видання* Rust. Кожне видання збирає функціонал, що утворює чіткий пакет, з повністю оновленою документацією та інструментарієм. Нові видання постачаються як частина звичайного шеститижневого процесу випусків.

Видання слугують різним цілям для різних людей:

* Для активних користувачів Rust нове видання збирає накопичені зміни у легкозрозумілий пакет.
* Для некористувачів, нове видання подає сигнал, що сталися якісь суттєві досягнення, завдяки чому Rust, можливо, став вартим більшої уваги.
* Для тих, хто розробляє Rust, нове видання надає точку відліку для процесу в цілому.

На час написання цього, доступні три видання Rust: Rust 2015, Rust 2018 і Rust 2021. Ця книжка написана з використанням ідіом видання Rust 2021.

Ключ `edition` у *Cargo.toml* указує, яке видання компілятор має використати для вашого коду. Якщо ключа немає, Rust використовує `2015` як значення видання з міркувань зворотної сумісності.

Кожен проєкт може обрати видання, відмінне від видання 2015 за умовчанням. Видання можуть містити несумісні зміни, такі як появу нового ключового слова, що конфілктує із ідентифікаторами в коді. Однак, якщо ви не погодитеся на ці зміни, ваш код буде продовжувати компілюватися, навіть коли ви оновите версію компілятора Rust, яку ви використовуєте.

Всі версії компілятора Rust підтримують усі видання, що існували до випуску цього компілятора, і вони можуть зв'язувати крейти усіх підтримуваних видань. Зміни видання лише впливають на те, як компілятор початково розбирає код. Таким чином, якщо ви використовуєте Rust 2015, а одна з ваших залежностей використовує Rust 2018, ваш проєкт скомпілюється і зможе використовувати цю залежність. Зворотна ситуація, де ваш проєкт використовує Rust 2018, а залежність використовує Rust 2015, теж працює.

Одразу зазначимо: більшість функціонала доступно у всіх виданнях. Розробники, що використовують будь-яку редакцію Rust, продовжать бачити покращення, коли виходитимуть нові стабільні випуски. Однак у певних випадках, переважно коли додаються нові ключові слова, деякий новий функціонал може бути доступним лише в пізніших виданнях. Вам доведеться перемкнути видання, щоб мати повну змогу використовувати такий функціонал.

Для більш докладної інформації, [*Edition Guide*](https://doc.rust-lang.org/stable/edition-guide/) є вичерпною книжкою про видання, де перелічуються відмінності між виданнями та пояснюється, як автоматично оновити код до нової редакції за допомогою `cargo fix`.
